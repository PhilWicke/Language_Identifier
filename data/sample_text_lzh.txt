吳廷琰越南首相，越南共和國總統也。成泰十三年誕於廣平。父廷可，宮監大臣。廷琰其三子也。年十五，為基督學校諸生，尋輟學，入順化法蘭西學校。績優，得赴法國進修，廷琰以志不在此，拒之。遂赴河內，為行政學院諸生。啟定六年，補為官。明年，遷知一府。年二十五，為省長。廷琰兄廷魁姻親阮友拜時在閣為首輔，相與提攜，平步仕途。保大七年，南帝自法蘭西歸駕，始親政。帝患有拜等老臣不能制，盡黜其黨，廷琰、裴鹏段、范琼因以入閣。少頃，廷琰以法蘭西人在朝多有節制，謀自開府，法人不允，廷琰憤甚，遂掛冠去。寄志花鳥園狩，燕居不出者二十載。先是，保大二十年，日本既逐法蘭西於大南，使廷琰入閣，廷琰不赴，旋悔，而陳仲金已拜相矣。九月，日本敗於同盟國，法蘭西人復歸。北越為胡志明所有。廷琰乃進京朝覲，欲陳共黨之事，道為越盟所劫，流廷琰煙瘴邊鄙之地，幾死。凡六月，得見胡志明於河內，志明欲求為己用，廷琰不從，反詰志明以兄廷魁之死，志明不能答，遂深銜之。一九四六年，廷琰南走，投其兄廷俶於西貢。奔走東西以求攘夷排共復國，遂不見容於法蘭西人。一九五零年，廷琰計窮而無援，乃渡洋。至美利堅國，為衛斯理·費舍所識。說其術於公卿之間，惟拙於口舌，既見權國務卿，惶恐無語，賴其兄廷俶解之。尋得親故弗蘭西斯·斯貝爾曼襄助，朝教宗於羅馬。復遊說歐羅巴數月，卒不遂所望。一九五四年，武元甲大敗法蘭西人於奠邊府，越盟勢益張，法人懼甚，遂委越南國政於保大帝。帝復辟，廷琰拜相。日內瓦和議成，定以一九五六年行大選。一九五五年冬十月廿三，廷琰行大選，陰協帝以威勢，帝黨遂大敗，越三日，廷琰廢其主而自立，是為越南共和國總統。一九五九年秋八月，廷琰復行選舉，舞弊不減而脅迫愈甚。由是勢愈熾。廷琰奉基督甚謹，弟廷瑈、弟妻陳氏過之，廟堂之上，基督是從。一九五九年，廷琰以越南獻聖母，民有怨。一九六三年，禁懸佛幟，民以護法死者眾。夏六月，僧釋廣德自焚於通衢，天下譁然，繼勢而起者不絕，秋八月二十一日，廷琰、廷瑈滅佛，收寺僧千四百餘，斃民三十，傷者二百。弟妻陳氏喜曰：令其炙肉，吾輩自拚掌稱善。言既出，民大怨望，都人暴亂，良家子千餘為有司所收，皆下獄。至有五歲童子，亦坐謀反繫獄。外交部長武文牡自髡其髪以明志，廷琰勢益蹙，怒而捕之。一九六三年秋八月廿四，美利堅國務院以廷琰失德，令罷其弟廷瑈，或將議立新主。冬十一月元日，武弁楊文明反，以兵圍總統府，廷琰等聞變，走堤岸，匿於教堂中，次日，文明許其渡洋，廷琰乃降。既登車，文明部曲阮文戎害廷琰、廷瑈於其中，復族其弟廷瑾。兄廷俶、弟廷練時在洋，得免。廷琰無妻室、子女。或云少時慕良家女不得，遂終身不娶。